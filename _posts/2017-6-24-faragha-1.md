---
title: Faragha Katika Ufalme wa Mungu -Sehemu ya kwanza
desc: Neno moja nimelitaka kwa Bwana, Nalo ndilo nitakalolitafuta, Nikae nyumbani mwa Bwana Siku zote za maisha yangu, Niutazame uzuri wa Bwana, Na kutafakari hekaluni mwake (Zaburi 27:4).
---


## Utangulizi

Faragha ni utulivu na upweke ambao katika ibada ama mtu atakapo kufanya mawasiliano na Mungu inampasa mtu kuutafuta. Ni sawa na kikao, ama mazungumzo kati ya mwanadamu na Mungu; kikao hicho tunakiita maombi! Vipo vikao vya aina nyingi ambavyo ni nyeti; vingine vinaweza kuhusisha watu kadhaa ambao watachukuana na kwenda pembeni ili wajadili kisha wanarudi na matokeo au maamuzi waliyoyapata katika vikao hivyo. Katika ulimwengu wa roho, vikao vya namna hii vipo na watu wanaingia katika mazungumzo ya siri na Mungu ili wajue mwelekeo wa jambo ambalo wameenda nalo sirini, yaani faragha; Mungu anajua yote yaliyo sirini, ndiyo maana saa nyingine anaweza kumjalia mtu kunena kwa lugha kwa sababu saa hiyo anashughulika na mambo ya sirini.

Katika ulimwengu wa roho tunaingia faragha na Mungu kwa sababu yeye alitupa maelekezo tutakapo kuwasiliana naye hasa katika masuala nyeti, inatupasa tuwe na faragha naye. Hivyo katika kitabu hiki utajifunza namna ya kuingia kwenye chumba cha faragha, pia njia tunayopita ili kuingia chumba cha sirini, katika makao ya Mungu. Pamoja na hayo utajifunza kuwa ufanyaje unapokutana na maneno ya watu yanayovunja moyo katika kipengele kinachoitwa, “tafuta mwenyewe kuujua ukweli” kwa sababu ulishapewa nafasi kupitia njia ya msalaba ambapo pazia la hekalu lilipasuka katikati, kwamba sote katika faragha tunaweza kumwendea.


